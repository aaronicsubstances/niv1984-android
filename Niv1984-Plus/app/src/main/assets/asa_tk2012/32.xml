<?xml version="1.0" encoding="UTF-8"?>
<book>
    <chapter num="1">
        <verse num="1">
            <content> </content>
            <content> Na AWURADE asɛm baa Amitai ba Yona nkyɛn sɛ: </content>
        </verse>
        <verse num="2">
            <content>Sɔre kɔ Ninewe kuro kɛseɛ no mu, na pae mu ma wɔnhu sɛ wɔn bɔne aforo aba m’anim. </content>
        </verse>
        <verse num="3">
            <content> Ɛnna Yona sɔree sɛ ɔredwane akɔ Tarsis afiri AWURADE anim, na ɔsiane kɔɔ Yopa, na ɔkɔhunuu ɛhyɛn bi a ɛrekɔ Tarsis; na ɔtuaa ka kɔɔ mu sɛ ɔredwane AWURADE anim ne wɔn akɔ Tarsis. </content>
        </verse>
        <verse num="4">
            <content>Na AWURADE maa mframa a ano yɛ den bɛbɔe wɔ ɛpo no so, na ahum kɛseɛ tui wɔ ɛpo no so, na ɛhyɛn no yɛɛ sɛdeɛ ɛrebɛbɔ.</content>
            <content> </content>
        </verse>
        <verse num="5">
            <content>Na ɛhyɛn no mufoɔ no suroe, na wɔteateaa mu frɛfrɛɛ wɔn anyame, na wɔtotoo ɛhyɛn no mu adwadeɛ guguu po mu na ayɛ hare ama wɔn; nso Yona deɛ, na wasiane kɔ ɛhyɛn no yam akɔda hatee. </content>
        </verse>
        <verse num="6">
            <content>Ɛnna ɛhyɛn mu panin no kɔɔ Yona nkyɛn, na ɔbisaa no sɛ: Worepɛ akyerɛ sɛn nti a wada hatee saa yi? Sɔre su frɛ wo nyame, sɛ ebia ɔbɛdwene yɛn ho na yɛantotɔ wɔ ha.</content>
            <content> </content>
        </verse>
        <verse num="7">
            <content> </content>
            <content> Na wɔsesee wɔn ho wɔn ho sɛ: Mommra mma yɛntwe ntonto mfa nhunu deɛ ne nti saa amaneɛ yi aba yɛn soɔ yi. Na wɔtwee ntonto no, ntonto no bɔɔ Yona. </content>
        </verse>
        <verse num="8">
            <content>Ɛnna wɔsrɛɛ Yona sɛ: Kyerɛ yɛn deɛ ne nti saa amaneɛ yi aba yɛn soɔ yi? W’adwuma ne sɛn, na ɛhe na wofiri baeɛ? Wofiri ɔman bɛn mu, wo nkyi ne he? </content>
        </verse>
        <verse num="9">
            <content> Na ɔka kyerɛɛ wɔn sɛ: Meyɛ Hebrini, na mesɔre AWURADE, ɔsoro Nyankopɔn a ɔyɛɛ ɛpo ne asase pɛsɛɛ no. </content>
        </verse>
        <verse num="10">
            <content>Ɛnna nnipa no suroo pii pa ara, na wɔka kyerɛɛ no sɛ: Ɛdeɛn na woayɛ yi? Na na nnipa no nim sɛ AWURADE anim na ɔredwane afire, ɛfiri sɛ na waka akyerɛ wɔn.</content>
            <content> </content>
        </verse>
        <verse num="11">
            <content>Na wɔbisaa no sɛ: Ɛdeɛn na yɛnyɛ woɔ, na ɛpo no ano nnwo mma yɛn? Ɛfiri sɛ, na ɛpo no gu so ara rehuru. </content>
        </verse>
        <verse num="12">
            <content>Na ɔka kyerɛɛ wɔn sɛ: Momfa me na monto me ntwene ɛpo no mu, na ɛpo no bɛdwo ama mo; na menim sɛ me nti na ahum kɛseɛ yi aba mo soɔ yi.</content>
            <content> </content>
        </verse>
        <verse num="13">
            <content>Nanso nnipa no bɔɔ mmɔden biara sɛ wɔresane aba asase pɛsɛɛ so, na wɔantumi, ɛfiri sɛ na ɛpo no gu so rehuru hyia wɔn ara. </content>
        </verse>
        <verse num="14">
            <content>Ɛnna wɔsu frɛɛ AWURADE sɛ: O AWURADE, onipa yi kra nti mma yɛntotɔ, na mfa mogya a yɛdi ho bem ngu yɛn so, na wo, AWURADE, na woyɛ sɛdeɛ wopɛ. </content>
        </verse>
        <verse num="15">
            <content>Ɛnna wɔmaa Yona so too no twenee ɛpo no mu, na ɛpo no gyaee ne bagyabagyayɛ no. </content>
        </verse>
        <verse num="16">
            <content>Na nnipa no suroo AWURADE pii pa ara, na wɔbobɔɔ afɔdeɛ maa AWURADE, na wɔhyehyɛɛ no bɔ.</content>
            <content> </content>
        </verse>
        <verse num="17">
            <content> </content>
            <content> Nso na AWURADE asiesie apataa kɛseɛ bi sɛ ɔmmene Yona. Na Yona dii apataa no yam nnansa awia ne anadwo.</content>
        </verse>
        <note kind="CROSS_REFERENCES">
            <content kind="REF_VERSE_START">1</content>
            <content>: 2 Ah 14.25 </content>
        </note>
        <note kind="CROSS_REFERENCES">
            <content kind="REF_VERSE_START">3</content>
            <content>: Dwom 139.7, 9-10</content>
        </note>
        <note kind="CROSS_REFERENCES">
            <content kind="REF_VERSE_START">7</content>
            <content>: Mmb 16.33 </content>
        </note>
        <note kind="CROSS_REFERENCES">
            <content kind="REF_VERSE_START">9</content>
            <content>: Gye 1.9-10</content>
        </note>
        <note kind="CROSS_REFERENCES">
            <content kind="REF_VERSE_START">17</content>
            <content>: Mat 12.40; 16.4 </content>
        </note>
    </chapter>
    <chapter num="2">
        <verse num="1">
            <content>Na Yona firi apataa no yam bɔɔ AWURADE ne Nyankopɔn mpaeɛ sɛ:</content>
        </verse>
        <verse num="2">
            <block_quote>
                <content> </content>
                <content> Mefiri m’ahohiahia mu mesu mefrɛɛ AWURADE,</content>
            </block_quote>
            <block_quote kind="LEFT_INDENTED">
                <content>na ɔtiee me;</content>
            </block_quote>
            <block_quote>
                <content>mefiri Asamando ebunu mu meteaa mu,</content>
            </block_quote>
            <block_quote kind="LEFT_INDENTED">
                <content>na woate me nne.</content>
            </block_quote>
        </verse>
        <verse num="3">
            <block_quote>
                <content> </content>
                <content> Na wotoo me twenee ebunu mu,</content>
            </block_quote>
            <block_quote kind="LEFT_INDENTED">
                <content>ɛpo akoma mu,</content>
            </block_quote>
            <block_quote kind="LEFT_INDENTED">
                <content>na ɔhweamo twaa me ho hyiae;</content>
            </block_quote>
            <block_quote>
                <content>w’asorɔkyeɛ ne w’aworɔ nyinaa</content>
            </block_quote>
            <block_quote kind="LEFT_INDENTED">
                <content>bu faa me so.</content>
            </block_quote>
        </verse>
        <verse num="4">
            <block_quote>
                <content> </content>
                <content> Na me nso mese: Wɔatu me</content>
            </block_quote>
            <block_quote kind="LEFT_INDENTED">
                <content>afiri w’anim,</content>
            </block_quote>
            <block_quote>
                <content>nanso mɛkɔ so mahwɛ</content>
            </block_quote>
            <block_quote kind="LEFT_INDENTED">
                <content>w’asɔrefie kronkron no kwan so.</content>
            </block_quote>
        </verse>
        <verse num="5">
            <block_quote>
                <content> </content>
                <content> Nsuo bɛtwaa me ho hyiae bɛduruu ɔkra ho,</content>
            </block_quote>
            <block_quote kind="LEFT_INDENTED">
                <content>ebunu twaa me ho buka sii,</content>
            </block_quote>
            <block_quote>
                <content>ɛpo mu wira kyekyeree me ti.</content>
            </block_quote>
        </verse>
        <verse num="6">
            <block_quote kind="LEFT_INDENTED">
                <content> </content>
                <content> Mesiane mekɔɔ mmepɔ nhini ho,</content>
            </block_quote>
            <block_quote>
                <content>mekɔɔ Asamando,</content>
            </block_quote>
            <block_quote kind="LEFT_INDENTED">
                <content>na wɔtoo me twenee koransan,</content>
            </block_quote>
            <block_quote>
                <content>nanso wo AWURADE me Nyankopɔn</content>
            </block_quote>
            <block_quote kind="LEFT_INDENTED">
                <content>woyii me firii Amena mu.</content>
            </block_quote>
        </verse>
        <verse num="7">
            <block_quote>
                <content> </content>
                <content> Me kra tɔɔ me mu piti no,</content>
            </block_quote>
            <block_quote kind="LEFT_INDENTED">
                <content>mekaee AWURADE,</content>
            </block_quote>
            <block_quote>
                <content>na me mpaebɔ duruu wo nkyɛn,</content>
            </block_quote>
            <block_quote kind="LEFT_INDENTED">
                <content>aane w’asɔrefie kronkron hɔ.</content>
            </block_quote>
        </verse>
        <verse num="8">
            <block_quote>
                <content> </content>
                <content> Wɔn a wɔn ani sɔ atorɔ ahoni no,</content>
            </block_quote>
            <block_quote kind="LEFT_INDENTED">
                <content>wɔpo wɔn ara wɔn ADOM.</content>
            </block_quote>
        </verse>
        <verse num="9">
            <block_quote>
                <content> </content>
                <content> Na me deɛ, mede aseda nne</content>
            </block_quote>
            <block_quote kind="LEFT_INDENTED">
                <content>bɛbɔ wo afɔdeɛ,</content>
            </block_quote>
            <block_quote>
                <content>deɛ mahyɛ ho bɔ no, mɛtua;</content>
            </block_quote>
            <block_quote kind="LEFT_INDENTED">
                <content>ɛfiri sɛ, nkwagyeɛ wɔ AWURADE!</content>
                <content> </content>
            </block_quote>
        </verse>
        <verse num="10">
            <content>Ɛnna AWURADE ka kyerɛɛ apataa no maa ɔkɔfee Yona too asase pɛsɛɛ so.</content>
        </verse>
        <note kind="CROSS_REFERENCES">
            <content kind="REF_VERSE_START">2</content>
            <content>: Dwom 120.1 </content>
        </note>
        <note kind="CROSS_REFERENCES">
            <content kind="REF_VERSE_START">3</content>
            <content>: Dwom 42.7 </content>
        </note>
        <note kind="CROSS_REFERENCES">
            <content kind="REF_VERSE_START">4</content>
            <content>: Dwom 31.22 </content>
        </note>
        <note kind="CROSS_REFERENCES">
            <content kind="REF_VERSE_START">5</content>
            <content>: Dwom 18.4; 69.1 </content>
        </note>
        <note kind="CROSS_REFERENCES">
            <content kind="REF_VERSE_START">6</content>
            <content>: Dwom 103.4 </content>
        </note>
        <note kind="CROSS_REFERENCES">
            <content kind="REF_VERSE_START">7</content>
            <content>: Dwom 142.4 </content>
        </note>
        <note kind="CROSS_REFERENCES">
            <content kind="REF_VERSE_START">8</content>
            <content>: Dwom 31.6 </content>
        </note>
        <note kind="CROSS_REFERENCES">
            <content kind="REF_VERSE_START">9</content>
            <content>: Dwom 50.14; 116.17-18 </content>
        </note>
    </chapter>
    <chapter num="3">
        <verse num="1">
            <content>Na AWURADE asɛm baa Yona nkyɛn ne mprenu so sɛ: </content>
        </verse>
        <verse num="2">
            <content> Sɔre kɔ Ninewe kuro kɛseɛ no mu, na kɔpae asɛm a mereka makyerɛ woɔ no kyerɛ wɔn. </content>
        </verse>
        <verse num="3">
            <content> Ɛnna Yona sɔre nam AWURADE asɛm no soɔ sii mu kɔɔ Ninewe. Nso na Ninewe yɛ kuro kɛseɛ a nnansa na wɔde twa ho hyia. </content>
        </verse>
        <verse num="4">
            <content>Na Yona firii aseɛ hyɛnee kuro no mu nantee da koro, na ɔpaee sɛ: Aka adaduanan na Ninewe abutu. </content>
        </verse>
        <verse num="5">
            <content> Ɛnna Ninewefoɔ no gyee Onyankopɔn diiɛ, na wɔpaee mmuadadie, na wɔfirafiraa ayitoma firi wɔn mu nnipa akɛseɛ so kɔsii wɔn mu akumaa so.</content>
            <content> </content>
        </verse>
        <verse num="6">
            <content>Na asɛm no duruu Ninewe hene nkyɛn no, ɔsɔre firii n’adwa so, na ɔyii ne ngusoɔ guu hɔ na ɔfiraa ayitoma, na ɔtenaa nso mu, </content>
        </verse>
        <verse num="7">
            <content>na ɔmaa wɔpaee mu kaa no Ninewe, ɔhene ne n’atitire asɛm so, kaa sɛ: Nnipa ne afieboa, anantwie ne nnwan mmfa hwee nnka wɔn ano, wɔmmma wɔnnkɔdidi, na wɔnnnom nsuo nso. </content>
        </verse>
        <verse num="8">
            <content>Na nnipa ne afieboa mfirafira ayitoma, na wɔnsu dendeenden mfrɛ Onyankopɔn, na wɔnsane mfiri wɔn kwammɔne so ne amim adeɛ a ɛwowɔ wɔn nsam no ho. </content>
        </verse>
        <verse num="9">
            <content> Obi nnim sɛ ebia Onyankopɔn bɛsesa n’adwene wɔ adeɛ wɔrebɛyɛ no ho, na wadane afiri n’abufuhyeɛ no ho, na wansɛe yɛn.</content>
            <content> </content>
        </verse>
        <verse num="10">
            <content> </content>
            <content> Na Onyankopɔn hunuu wɔn nneyɛɛ, sɛ wɔasane afiri wɔn akwammɔne no soɔ, na ɔsesaa n’adwene wɔ bɔne a ɔkaa sɛ ɔde bɛyɛ wɔn no ho, na wanyɛ.</content>
        </verse>
        <note kind="CROSS_REFERENCES">
            <content kind="REF_VERSE_START">2</content>
            <content>: Yona 1.2</content>
        </note>
        <note kind="CROSS_REFERENCES">
            <content kind="REF_VERSE_START">3</content>
            <content>: Yona 4.11</content>
        </note>
        <note kind="CROSS_REFERENCES">
            <content kind="REF_VERSE_START">5</content>
            <content>: Mat 12.41</content>
        </note>
        <note kind="CROSS_REFERENCES">
            <content kind="REF_VERSE_START">9</content>
            <content>: Yoel 2.14</content>
        </note>
        <note kind="CROSS_REFERENCES">
            <content kind="REF_VERSE_START">10</content>
            <content>: Yer 18.7-8 </content>
        </note>
    </chapter>
    <chapter num="4">
        <verse num="1">
            <content>Na asɛm yi anyɛ Yona dɛ koraa, na ne bo fui. </content>
        </verse>
        <verse num="2">
            <content> Na ɔbisaa AWURADE sɛ: Ao, AWURADE! ɛnyɛ m’asɛm a meda so mewɔ m’asase soɔ no mekaeɛ nie? Yei ara nti na meyɛɛ ntɛm sɛ meredwane akɔ Tarsis, ɛfiri sɛ menim sɛ wo deɛ, woyɛ Onyankopɔn ɔdomfoɔ ne mmɔborɔhunufoɔ, wo bo kyɛre fu na w’adɔeɛ dɔɔso, na wosesa w’adwene wɔ mmusuo a wode reba ho. </content>
        </verse>
        <verse num="3">
            <content> Na afei, AWURADE, gye me kra firi me nsam ɛ, na ɛyɛ ma me sɛ mɛwu sene sɛ mɛtena ase. </content>
        </verse>
        <verse num="4">
            <content> Na AWURADE ka kyerɛɛ no sɛ: Ɛyɛ sɛ wo bo fu anaa? </content>
        </verse>
        <verse num="5">
            <content>Na Yona firii adi firii kuro no mu, na ɔkɔtenaa kuro no apueeɛ, na ɔbɔɔ sese hɔ, na ɔtenaa aseɛ enwunu no mu sɛ ɛnkɔsi sɛ ɔbɛhunu adekodeɛ a ɛbɛyɛ kuro no.</content>
            <content> </content>
        </verse>
        <verse num="6">
            <content>Na AWURADE Nyankopɔn siesiee adedenkruma, na ɛfefɛ kataa Yona so maa n’atifi nyaa enwunu, sɛ ɛnyi no mfiri n’ahohiahia no mu. Na Yona ani gyee adedenkruma no ho kɛseɛ. </content>
        </verse>
        <verse num="7">
            <content>Na adeɛ kyeeɛ a owia reba abɛpue no, Onyankopɔn siesiee aboaa bi maa no fitii adedenkruma no mu maa no poe. </content>
        </verse>
        <verse num="8">
            <content>Na ɛbaa sɛ owia pueeɛ no, Onyankopɔn siesiee apueeɛ mframa a emu yɛ hyeɛ, na owia bɔɔ Yona atifi maa no tɔɔ piti. Na ɔsrɛɛ sɛ anka ɔnwu, na ɔse: Owuo yɛ ma me sene nkwa.</content>
            <content> </content>
        </verse>
        <verse num="9">
            <content> </content>
            <content> Ɛnna Onyankopɔn ka kyerɛɛ Yona sɛ: Ɛyɛ sɛ wo bo fuu adedenkruma no ho anaa? Na Yona buaa sɛ: Aane ɛyɛ sɛ me bo fu de kɔ owuo mu. </content>
        </verse>
        <verse num="10">
            <content>Na AWURADE kaa sɛ: Wo deɛ, adedenkruma no asɛm no yɛ wo ya, nso wonyɛɛ ɛho adwuma biara, na ɛnyɛ wo na womaa no nyiniiɛ, na ɛbaa anadwo koro na ɛsɛee anadwo koro. </content>
        </verse>
        <verse num="11">
            <content> Na me deɛ, Ninewe kuro kɛseɛ a nnipa bɛboro ɔpeha aduonu a wɔnnim nifa ne benkum ne afieboa pii nso wɔ mu no deɛ renyɛ me ya anaa?</content>
        </verse>
        <note kind="CROSS_REFERENCES">
            <content kind="REF_VERSE_START">2</content>
            <content>: Eks 34.6</content>
        </note>
        <note kind="CROSS_REFERENCES">
            <content kind="REF_VERSE_START">3</content>
            <content>: 1 Ah 19.4</content>
        </note>
        <note kind="CROSS_REFERENCES">
            <content kind="REF_VERSE_START">4</content>
            <content>: Yona 4.9</content>
        </note>
        <note kind="CROSS_REFERENCES">
            <content kind="REF_VERSE_START">9</content>
            <content>: Yona 4.4 </content>
        </note>
        <note kind="CROSS_REFERENCES">
            <content kind="REF_VERSE_START">11</content>
            <content>: Yona 3.3</content>
        </note>
    </chapter>
</book>
