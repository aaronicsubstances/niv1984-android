<!DOCTYPE html>
<html>
  <head>
    <meta charset="UTF-8">
    <title>ASANTE TWI</title>
	<link rel="stylesheet" type="text/css" href="../main.css">
  </head>
  <body>
    <h1>LUKA</h1>
    <h2>Ti 13</h2>
    <h3>Asotwe ho asɛnka</h3>
	
	<p>1 
	Saa berɛ no ara na nnipa bi a wɔwɔ hɔ kaa Galileafoɔ a Pilato de wɔn mogya frafraa wɔn afɔdeɛ mu ho asɛm kyerɛɛ no.
	</p>
	
	<p>2
	Na ɔbua see wɔn sɛ: <span class="j">Mosusu sɛ Galileafoɔ yi hunuu saa amaneɛ yi nti na wɔyɛ nnebɔneyɛfoɔ sene Galileafoɔ nyinaa?</span>
	</p>
	
	<p>3
	<span class="j">Mese mo sɛ: Ɛnte saa, na mmom sɛ moansakyera mo adwene a, mo nyinaa bɛyera saa ara.</span>
	</p>
	
	<p>4
	<span class="j">Anaasɛ nnipa dunwɔtwe a Siloa abantenten no bu hwee wɔn so na ɛkumm wɔn no, mosusu sɛ wɔyɛ mmaratofoɔ sene nnipa a wɔte Yerusalem nyinaa?</span>
	</p>	
	
	<p>5
	 <span class="j">Mese mo sɛ: Ɛnte saa, na mmom sɛ moansakyera mo adwene a, mo nyinaa bɛyera saa ara.</span>
	</p>
	
	<h3>Borɔdɔma a ɛnso ba</h3>
	<p>6
	Na ɔbuu wɔn bɛ yi sɛ: <span class="j">Obi wɔ borɔdɔma a wadua wɔ ne bobe turom; na ɔba bɛhwehwɛɛ so aba, na wannya bi.</span>
	</p>
	
	<p>7
	<span class="j">Na ɔka kyerɛɛ turomhwɛfoɔ no sɛ: Hwɛ, mfirinhyia mmiɛnsa ni a maba mabɛhwehwɛ borɔdɔma yi so aba, na mannya bie. Twa twene! Adɛn nti na agye asase no akɛntɛne soɔ?</span>
	</p>
	
	<p>8
	<span class="j">Na ɔbua see no sɛ: Owura, ma no nsi hɔ afe yi nso nkɔsi sɛ mɛfunifuni ho na magu aseɛ sumina.</span>
	</p>
	
	<p>9
	<span class="j">Na ebia ɛbɛso; na sɛ anso ansa a, woatwa atwene.</span>
	</p>
	
	<h3>Homeda bi ayaresa</h3>
	<p>10
	Na ɔkyerɛkyerɛɛ hyiadan bi mu homeda.
	</p>
	
	<p>11
	Na hwɛ, na ɔbaa bi wɔ hɔ a ɔwɔ ahoɔmmerɛ honhom mfirinhyia dunwɔtwe, na wapono a ɔntumi ntene ne mu koraa mpo.
	</p>	
	
	<p>12
	Na Yesu hunuu no no, ɔfrɛɛ no, na ɔsee no sɛ: <span class="j">Ɔbaa wɔasane wo afiri w'ahoɔmmerɛ mu.</span>
	</p>
	
	<p>13
	Na ɔde ne nsa guu ne so, na amonom hɔ ara ɔtenee, na ɔyii Onyankopɔn ayɛ.
	</p>
	
	<p>14
	Na hyiadan no mu panin a ɛyɛɛ no ahi sɛ Yesu saa yadeɛ homeda no bua see nkurɔfokuo no sɛ: Nnansia wɔ hɔ a ɛsɛ sɛ nnipa yɛ adwuma; emu na mommra na wɔnsa mo yadeɛ, na ɛnyɛ homeda.
	</p>
	
	<p>15
	Na Awurade buaa no sɛ: <span class="j">Nyaatwomfoɔ! Mo mu biara nsane ne nantwie anaa n'afunumu mfiri n'adididaka ho mma no nkɔnom nsuo homeda?</span>
	</p>
	
	<p>16
	<span class="j">Na hwɛ, ɔbaa yi a ɔyɛ Abraham babaa a Satan akyekyere no mfirinhyia dunwɔtwe yi, ɛnsɛ sɛ wɔsane no firi kyekyere yi mu homeda?</span>
	</p>
	
	<p>17
	Na ɔkaa saa no, n'atamfoɔ no nyinaa ani wuiɛ, na nkurɔfokuo no nyinaa ani gyee animuonyam adeɛ a ɔyɛeɛ no nyinaa nti.
	</p>
	
	<h3>Sinapi aba ne mmɔka ho bɛ</h3>
	<h4>(18-21: Mat 13.31-33; Mar 4.30-32)</h4>
	<p>18	
	Na ɔkaa sɛ: <span class="j">Adeɛ bɛn na Nyankopɔn ahennie sɛ no anaasɛ ɛdeɛn ho na mede bɛtoɔ?</span>
	</p>
	
	<p>19
	<span class="j">Ɛte sɛ sinapi fua a onipa fa kɔduaa wɔ ne turom; na ɛnyinii, na ɛyɛɛ dua, na ewiem nnomaa bɛsisii ne mman so.</span>
	</p>
	
	<p>20
	Na ɔkaa bio sɛ: <span class="j">Ɛdeɛn ho na mede Nyankopɔn ahennie bɛtoɔ?</span>
	</p>
	
	<p>21
	<span class="j">Ɛte sɛ mmɔka a ɔbaa bi fa kɔfetee no esiam nkorokuma mmiɛnsa mu  de kɔsii sɛ ne nyinaa kaeɛ.</span>
	</p>
	
	<h3>Ɛpono teateaa no</h3>
	<p>22
	Na ɔnenam nkuro mu ne nkuraa ase rekyerɛkyerɛ, na na ɔnam so rekɔ Yerusalem.
	</p>
	
	<p>23
	Na obi bisaa no sɛ: Awurade, wɔn a wɔbɛgye wɔn yɛ kakraa bi anaa?
	</p>
	
	<p>24
	Na ɔka kyerɛɛ wɔn sɛ: <span class="j">Mompere nhyɛne ɛpono teateaa no mu! Na mese mo sɛ: Nnipa pii bɛhwehwɛ mu  ahyɛne, na wɔrentumi.</span>
	</p>
	
	<p>25
	<span class="j">Ɛfiri berɛ a efiewura no bɛsɔre ato pono mu no ara na mobɛfiri aseɛ agyina akyire, na moabɔ ɛpono no mu sɛ: Owura, hini yɛn! Na ɔbɛbua mo sɛ: Mo deɛ, mennim deɛ mofire.</span>
	</p>
	
	<p>26 
	<span class="j">Ɛnna mobɛfiri aseɛ aka sɛ: Yɛadidi na yɛanom w'anim, na woakyerɛkyerɛ wɔ yɛn mmɔntene so pɛn.</span>
	</p>
	
	<p>27
	<span class="j">Na ɔbɛka sɛ: Mo deɛ, mennim deɛ mofire. Momfiri me so, mo a moyɛ deɛ ɛntene nyinaa!</span>
	</p>
	
	<h4>(28-29: Mat 8.11-12)</h4>
	<p>28
	<span class="j">Ɛhɔ na mobɛsu atwɛre mo se sɛ mohunu Abraham, Isak ne Yakob ne adiyifoɔ no nyinaa Nyankopɔn ahennie mu, na mo deɛ, wɔapam no afiri mu.</span>
	</p>
	
	<p>29
	<span class="j">Na wɔbɛfiri apueeɛ ne atɔeɛ ne atifi ne anafoɔ aba abɛtena adidiiɛ Nyankopɔn ahennie mu.</span>
	</p>
	
	<p>30
	<span class="j">Na hwɛ, akyikafoɔ bi wɔ hɔ a wɔbɛdi kan, na adikanfoɔ bi wɔ hɔ a wɔbɛka akyire.</span>
	</p>
	
	<h3>Herode Antipa</h3>
	<p>31
	Dɔn no ara mu na Farisifoɔ bi ba bɛsee no sɛ: Firi ha kɔ! Na Herode repɛ wo akum wo.
	</p>	
	
	<p>32
	Na ɔsee wɔn sɛ: <span class="j">Monkɔka nkyerɛ sakraman no sɛ: Hwɛ, metu ahonhommɔne, na mesa yadeɛ nnɛ ne ɔkyena, ne n'adekyeeɛ na mawie.</span>
	</p>
	
	<h3>Yesu twa Yerusalem ho adwo</h3>
	<h4>(34-35: Mat 23.37-39)</h4>
	<p>33
	<span class="j">Nanso ɛsɛ sɛ menante nnɛ ne ɔkyena ne n'adekyeeɛ; na ɛnni ho kwan sɛ odiyifoɔ bi bɛtɔ baabi, gye Yerusalem.</span>
	</p>
	
	<p>34
	<span class="j">O Yerusalem, Yerusalem a wokum adiyifoɔ na wosii wɔn a wɔsomaa wɔn wo nkyɛn no aboɔ! Mprɛ ahe nie a mepɛɛ sɛ meboaboa wo mma ano sɛ akokɔbaatan boaboa ne mma ano ne ntaban aseɛ, nanso moampɛ.</span>
	</p>
	
	<p>35
	<span class="j">Hwɛ, wɔbɛgya mo fie fituo ama mo. Na mese mo sɛ: Morenhu me, gye da a ɛbɛba sɛ mobɛka sɛ: Nhyira ne deɛ ɔnam Awurade din mu reba no!</span>
	</p>
	
	<hr>
	
  

</body>
</html>
